
+++
date = '2025-10-11T07:21:24Z'
draft = false
title = 'লুসিফার ও কালো আলখাল্লাধারী'
tags = ["literature","poem"]

+++

পৃথিবী থেকে আরেকবার নিমন্ত্রণ পেয়ে
লেজ ফোলা কালো-বিড়ালরূপী  লুসিফার মেজবানের জানালা গলে শয়নকক্ষে এসে তাশরিফ রাখে । 

জ্যোৎস্নার দুর্ভিক্ষে নাচছে জঙ্গল কালো কঙ্কালের মতো।  
পেঁচক, বাঁদুর আর স্কন্ধকাটা ভূতদের বার্ষিক সমাবেশ আজ ; 
কবিদের প্রিয় কোন পাখি সেরাতে নীড় ছেড়ে বেরোয়নি , 
কবিতায় উল্লেখযোগ্য কোন ফুল সে-সন্ধ্যা থেকে ফোটেনি । 

এমন শুভ-লগ্নে দাওয়াতনামা বগলদাবা করে কৃষ্ণ-মার্জারের রূপ ধরে লাঙ্গুলী প্রস্ফুটিত অভিশপ্ত শয়তান নিমন্ত্রণকর্তার শোবার ঘরে এসে নামে যার - 
আমাবস্যার প্রভাবে - 
একমাত্র আলোক উৎস ছিল তারকার পাঁচ কোণে স্থাপিত মোমবাতির সম্মিলিত অগ্নিনৃত্য ; 
নৈবদ্যের রক্ত, বৃদ্ধ ছাগলের কর্তিত মস্তক আর যুবকের কালো আলখাল্লার সংসর্গে, সেই আগুনের আভা হয়েছে লালচে-কালো । 

ফুরফুরে মেজাজে আজাজিল নতমস্তক প্রার্থনাকারী যুবকটিকে বলে -
"সর্‌ ওঠাও, আরজ করো জাগতিক যা মর্জি ; হে আমার ফরমাঁবরদার আদমপুত্র"



অতঃপর ধীরে দৃষ্টির তীরে গোচর হলো প্রার্থনাশূণ্য এক মুখ, ওষ্ঠে কৌতুকপূর্ণ হাসি; 
শয়তানের বুক ওঠে কেঁপে । 

নেপথ্যে যেন প্রাচীন কন্ঠ বলছে - 
" তুই পারিসনা নবসৃষ্টি করতে একটি মাছিও... 
বীর্যহীন সকল উপাসকেরা আর উপাস্য তুই " 

স্বীয় অক্ষমতার স্মরণ করে শয়তানের বুক ওঠে কেঁপে । 

কালো আলখাল্লা যুবকের নির্বিকার পবিত্র পৈশাচিক অবয়ব চাঁদশূণ্য ভৌতিক আকাশ আর রক্তাক্ত খড়্‌গের উপর ভীতিপ্রদ প্রাধান্য বিস্তার করে আছে । 

অন্ধকারের বাসিন্দা হিসেবে সে নিঃসন্দেহে বেমানান , ভাবে লুসিফার । 
যেমন নৃশংস নেকড়ের স্তন্যে লালিত গোকবরু কিংবা,
পঙ্কিল সমুদ্রের উপর সাঁতার দিয়ে বেড়ানো শুভ্রপক্ষ রাজহংস
যে পালকের আঘাতে নিঃক্ষত্রিয় করে দাঁতাল হাঙর, 
ম্যাকিয়াভেলির রাজপুত্র।


যে-ই একে তার দেবালোক থেকে এই পাতালপুরীতে নামিয়ে থাকুক, পাতালের ধ্বংস আসন্ন ;
যেভাবেই তার লেজে আগুন লেগে থেকে থাকুক, স্বর্ণলঙ্কা এবার হবে ভস্ম ।

বিভীষিকার কৃষ্ণ বিবর হিম করে দেয় ইবলিসের মেরুদণ্ড, 
অচিরেই - 
কঙ্কাল নৃত্য যাবে থেমে 
ভঙ্গ হবে ভূত সমাবেশ 
নিদারুণ ত্রাসে হাওয়ায় মিলাবে সব শয়তানী যজ্ঞ  । 

এক-রাত্র চন্দ্রের অনুপস্থিতির মাশুল গুণতে, উদিত হবে 
ঈশ্বরানুগত প্রবল পরাক্রান্ত দেড় সহস্র নক্ষত্র । 
স্বর্গীয় দ্যুতি ছলকে,
তেপান্তরের প্রান্তর কাঁপিয়ে, সপ্ত-সমুদ্র অগ্নিগিরি দাপিয়ে , আসবে ছুটে জিব্রাইলের অশ্ব ।  
তার ক্ষুরের আঘাতে শ্যামলিমার পুণর্জন্ম হয়ে পুষ্পপত্রে উড়বে নীল পক্ষীশাবক । 

অতঃপর তৃতীয় মন্দিরের ছাদ থেকে সেই ঘোড়ার রাশ ধরে শয়তানের কাটা মাথা সহ আলখাল্লাধারী ঊর্ধাকাশে উড়বে । 


ক্রম-বিলীয়মান আঁধারকে চিড়ে দিলো কালো বিড়ালের অন্তিম মিঁয়াও ।

- *20 March 2025*