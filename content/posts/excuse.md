+++
date = '2025-08-19T17:45:45Z'
draft = false
title = 'ব্যর্থতার কৈফিয়ত'
tags = ["literature","poem"]

+++

একটি কবিতা লিখবার আকাঙ্ক্ষায়
কৃষ্ণপক্ষের প্রথম রাত্রি থেকে কানে কলম গুঁজে বসে আছি নির্নিমেষ,

শুনে এক তাত্ত্বিক বললেন -
“সৃষ্টির আবেগ তো? বেশ… বেশ;
কিন্তু, স্বর্গীয় উন্মাদনা আসার আগ পর্যন্ত অপেক্ষা করতে হবে তোমার
পৌরাণিক মিউজের আশীর্বাদের অপেক্ষায় অন্ধ চোখের অধীর আগ্রহে
যেমন বসে থাকতেন ওডিসি-স্রষ্টা হোমার”

আমি একেবারেই ওসব ভাবাবেগে বিশ্বাসী নই
যান্ত্রিক শৃঙ্খলার মানুষ কিনা - তাই
প্রথমেই এক নিঃশ্বাসে পড়ে নিলাম রবীন্দ্রনাথের সব বই
আবার বসা হলো কলম পুঁজি করে
কালিতে- আঁচড়ে নষ্ট হলো বেশ অনেক পাতা
আঁকিবুঁকিগুলো ক্রমেই পিকাসোর চিত্রকর্মের মতো হয়ে উঠলো - কিন্তু
আঁকা হলোনা একটিও কবিতা 
স্তোত্র-স্তুতি, রম্য-ওড, সনেট কিংবা লিমেরিক
লঘুছন্দ, মাত্রাবৃত্ত বা হোক অমিত্রাক্ষর, সবার সাথেই কলমের দারুণ বৈরিতা ।
মধুসূদন থেকে আরম্ভ করে পার্সী কবিবরদের অষ্টাদশী পর্যন্ত
সব ঘেঁটে ঘ বানিয়ে দেয়ার পরও
রূপ-রীতি-অলঙ্কারে আমার বাক্যগুলো আগের মতোই নিঃস্ব
তাত্ত্বিক গুঞ্জরিয়া উঠে -
“কাব্যং বাক্যম অলঙ্কৃতম ; রীতিরাত্মা কাব্যস্য”

যথাক্রমে ঘনিয়ে এলো শুক্লপক্ষ… 

অরণ্যের ছন্দমাতাল নৃত্যে - পূর্ণিমামত্ত কুহকের কন্ঠে
প্রকট হলো কবিদের কবি
স্রষ্টার অমিত্রাক্ষর তালে
নাচলো মোমের অগ্নিশিখা আর দ্বিমিক সংকেতোদ্যত জোনাকি
প্রকৃতির ক্রোড়ে
বৃন্তচ্যুত ক্রিশেনথিমাম থেকে আরম্ভ করে অবাধ্য কোঁকড়া চুলে ঢাকা একটি মুখের সর্বত্র
কে এক বিস্তর কবিতা লিখে রেখেছে বৈকি!
কলম-খাতা তুলে রেখে দেখতে বসলেম সে আয়োজন
আজ যেহেতু নতুন কাব্যের সৃষ্টি নিষ্প্রয়োজন  । 
- *11th September 2022*