+++
date = '2025-10-11T07:30:34Z'
draft = false
title = 'ফাসাহাতের প্রথম পাঠ এবং ভাষাচিন্তা'
tags = ["educational","linguistics"]

+++

ভাষার মুখ্য বৈশিষ্ট্য (essential property) হলো ভাব প্রকাশের সামর্থ্য ।  
সহজ, সর্বজনবোধ্য, সাবলীল ভাষা সর্বাধিক ভাব প্রকাশে সক্ষম। 

এক একটি শব্দ কিংবা বাক্য - কতটা পরিষ্কার তার অর্থ তথা ভাবের কতটুকু প্রকাশে সেটি সমর্থ, তা ফাসাহাতশাস্ত্রের আলোচ্য বিষয়।  
উক্ত শাস্ত্র চিহ্নিত দোষসমূহ থেকে মুক্ত থাকা    ভাষার সুস্পষ্টতার মানদণ্ড। 

উল্লেখযোগ্য দোষগুলো এই - 

• জটিল উচ্চারণ :  
সিংহভাগ তৎসম শব্দ উচ্চারণ-জটিলতা দোষে দুষ্ট । "চন্দ্র" ও "জ্যোৎস্না"র চাইতে চাঁদ এবং জোছনা অধিক সাবলীল।  তৎসম থেকে তদ্ভব, শব্দের বিবর্তন ব্যাখ্যা করা যায় মানুষের সহজ উচ্চারণ অবলম্বনের প্রবণতা দ্বারা । 

জটিল-উচ্চারণযুক্ত শব্দের ব্যবহার ভাষার সাবলীলতা ক্ষুণ্ণ করে। 
এ দোষ প্রধানত কথ্য ভাষার ক্ষেত্রে প্রযোজ্য। 



• বিরল শব্দ : 
বিড়ালকে মার্জার ডাকা বিরল শব্দের প্রয়োগ।  অস্থানে বিশেষায়িত পরিভাষার ব্যবহার - এ দোষের একটি বাস্তব উদাহরণ । 

বাংলায় সিংহভাগ বৈজ্ঞানিক পরিভাষা একইসাথে উচ্চারণ-জটিলতা ও বিরলতা দোষে দুষ্ট ।  ফাসাহাতশাস্ত্রের বিশ্লেষণ অনুযায়ী তাই উক্ত পরিভাষাসমূহ অপ্রচলিত হয়ে পড়বে।  

( উপরোক্ত বৈশিষ্ট্য দুটি আপেক্ষিক দোষ ।  এগুলো নিরূপণ হবে সেই ভাষা ব্যবহারকারী জনপদের মন্তব্য দ্বারা । 
কোন জনপদ থেকে ভাষার কতিপয় ধারা অপ্রচলিত করে দেয়ার মাধ্যমে একদা-সহজ শব্দ কালক্রমে জটিল ও বিরল হতে পারে।)


• ব্যকরণ-লঙ্ঘন : 
" দে গরুর গা ধুইয়ে "  নজরুলের বিখ্যাত কোরাসের দুটি চরণ - 
❝গুণীরা খান বেগুন পোড়া 
বেগুণ চড়ে গাড়ি-ঘোড়া - ❞ 
গুণ নেই এমন মানুষ বোঝাতে  উপসর্গ/প্রত্যয় অনুযায়ী নির্গুণ কিংবা গুণহীন শব্দদ্বয় বৈধ।  "বেগুণ" শব্দটি সাধারণ নিয়ম লঙ্ঘন করে।


সাধারণ নিয়ম লঙ্ঘন করে অতিরিক্ত অর্থদ্যোতনা ও বৈচিত্র্য আনতে পারলে তা বিশেষ সৃষ্টি হিসেবে সাহিত্যের মর্যাদা লাভ করে। 
জটিল, দুষ্প্রাপ্য, উচ্ছৃঙ্খল সব শব্দ ফাসাহাতশাস্ত্রের আইনানুযায়ী যেস্থানে নির্বাসিত হয় অলঙ্কারশাস্ত্র সেখান হতেই মণিমুক্তার ভূষণ গড়ে ভাষার গলায় পরায়। 


এ দোষের ফলে উক্ত চরণের অর্থ সবার কাছে স্পষ্ট রইলো না। 

---

ফাসাহাতের মৌলিক আলোচনা সমাপ্ত। 

[এ শাস্ত্রটি সাধারণ মানুষের ভাষা ব্যবহারের মনস্তত্ত্ব বিশ্লেষণ করে।  যে ভাষা অধিক ফাসীহ তথা ফাসাহাতের নিয়মসিদ্ধ, মানুষের প্রবণতা সেদিকে ঝুঁকে ।  

বঙ্কিমচন্দ্র, মধূসুদন থেকে রবীন্দ্রনাথ পরবর্তী মূল্যবান বাংলা সাহিত্য উত্তরাধুনিককালের যুবসমাজের নাগালের বাহিরে চলে যাওয়ার এটি অন্যতম কারণ।  সেসকল রচনার উল্লেখযোগ্য অংশ - হয়তোবা ফাসীহ শব্দ বিবর্জিত নতুবা ভাষার উপর ইংরেজির সাম্রাজ্যবাদীতার কারণে একদা-ফাসীহ বর্ণনাশৈলীর ভাব আজ অস্পষ্ট। 
বাংলা সর্বোপরি মৃত্যুশয্যায়।  


এর দুটি উপশম হলো - 
১. নতুন সাহিত্যিকদের ভাষা ফাসীহ হওয়া ।  জটিল বিরল শব্দের মাধ্যমে একটি সহজ ভাবের প্রকাশ নয়, সহজ সুস্পষ্ট শব্দে জটিল ভাবকে প্রকাশ করতে পারা সার্থকতা।  (হুমায়ুন আহমেদ উদাহরণ) 
প্রলেতারিয়েত সাহিত্য ফাসাহাত নির্দেশিত সমস্ত পাপ থেকে মুক্ত।

২. ইংরেজি বাধ্যবাধকতার শৃঙ্খল দূর করা ।  
প্রথমত, জাতীয় উন্নয়নের মাধ্যমে ইংরেজি ভাষাভাষীদের শ্রেষ্ঠত্বের মোকাবিলা করা এবং দোভাষী পদ্ধতিগুলোর ব্যবহার বৃদ্ধি।  
দ্বিতীয়ত, পাশ্চাত্য দর্শন ও জীবনব্যবস্থার অবসান রচনা করা ।  মানুষের দর্শন ও জীবন যাদের দ্বারা প্রভাবিত, ভাবের জগৎকে যারা নিয়ন্ত্রণ করে, ভাব-প্রকাশেও সিংহভাগ তাদেরই কর্তৃত্ব।  তাদের আবিষ্কৃত ভাবের যথাযথ প্রকাশ বাংলায় সম্ভব নয়, কেননা তা বাংলার ভাব নয়, আমরা উচ্ছিষ্টভোগী।  

প্রজন্ম কী ভাষার অপমৃত্যু ঠেকাতে পারবে?]


- *15th January 2024*